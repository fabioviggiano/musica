#  Iron Maiden - Senjutsu
## Recensione (poco onesta) di Iron Maiden - Senjutsu

Scrivono pezzi su questa linea da circa 15 anni. A volte, viene il dubbio che copino e incollino parti dei vecchi brani, e poi nel mezzo ci infilino qualche assolo a caso e le urla di **Bruce Dickinson**, il tutto con un sudatissimo **Kevin Shirley** (NdA: il produttore) che applaude, urla “Yeah” e poi si schiaffa in fronte una lattina di birra al pensiero che qualsiasi cosa uscirà, lui farà i soldi, una marea di soldi.

I due singoli di anteprima sono sia i più “radiofonici” che quelli riusciti peggio. La voce effettata di Bruce in alcuni punti è una coltellata, però c’ha pure 60 anni e un intervento alla gola, che gli vuoi dire?

Doppio CD ma, alla fine, nella sostanza, sono i soliti 10 brani di lunghezze abnormi. Io capisco pure la voglia di far evolvere il pezzo, l'esigenza di raccontare una storia, tre chitarristi che devono far vedere quanto sono bravi, ma 12 minuti di brano hanno stancato non ora, ma molti anni orsono (salvo doverosissime eccezioni). *The Parchment*, ad esempio, ha tantissimi spunti interessanti ma quanta fatica per arrivarci, ci si addormenta nel tragitto.

Se dovessi scegliere i tre migliori brani (per il mio gusto e legame alle linee melodiche delle recenti pubblicazioni), lascio vincere:
*   Lost in a lost words
*   Days of future past
*   Death of the celts

La cosa che più si avvicina ai vecchi tempi (in mal modo, sia messo agli atti) la trovate in *The Time Machine*, ma è talmente vicina al passato che il *bridge* sembra qualche classicone dei *best of* suonato da sbronzi (a partire da 3:00 e poi 4:50; anzi, vi prego, aiutatemi a capire da dove hanno copiato questi due giri che non ci dormo stanotte).

Per quanto lo ascolterò a manetta per qualche giorno, esattamente come gli altri ultimi lavori maideniani, tempo una settimana e finirà nel dimenticatoio, esattamente come tre quarti di quelli in *hype* solo perché è il nuovo album dei Maiden. (Seriamente...).
