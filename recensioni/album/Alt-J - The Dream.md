# Alt-J - The Dream

Aspettavo da un po' il nuovo album degli **Alt-J**, in un misto tra la paura di un lavoro non all'altezza del loro disco d'esordio (*An awesome wave*) e la trepidazione, perché peggio dell’ultimo album (*Relaxer*) era davvero difficile fare. I singoli in anteprima, va detto, facevano ben sperare.

Ad aprire *The Dream*, una lunga introduzione in crescendo di suoni e cori ci guida sulla corsia Alt-J, come un invito a rilassarsi: è il trio a dettare velocità e direzione, una guida automatica nelle connessioni della band. Sin da subito si avvertono i caratteri distintivi del gruppo: fraseggi di pianoforte e chitarra si intervallano in un flusso di suoni sempre più cadenzati, il cantato è uno strumento che parte singolo e diventa un coro avvolgente.

È un disco nato in *tour*, nei *soundcheck* e nelle *jam session*. Tutto il materiale è stato costantemente registrato e poi ascoltato per crearne *The Dream*, un album che nei testi racconta storie ispirate al *true crime* di Hollywood.
