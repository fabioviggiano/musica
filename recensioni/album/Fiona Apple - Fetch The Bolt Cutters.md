# Fiona Apple - Fetch The Bolt Cutters

A me il jazz solitamente non piace, non mi fa impazzire il barocco, non prediligo i soli pianistici e avverto talvolta una leggera ritrosia verso il cosiddetto "art pop". Eppure, con *Fetch The Bolt Cutters*, ultimo album della pianista e cantautrice **Fiona Apple**, devo arrendermi e sventolare bandiera bianca sul mio scetticismo verso questi tratti distintivi.

In questo album, il jazz, il barocco e l'art pop si intrecciano, esplodono, si prendono e si perdono; arrivano ad amalgamarsi con suoni di pentole, bicchieri percossi, l'abbaiare di cani e i miagolii di un gatto. Vi sono passaggi che ricordano vagamente il folk, ma quanti generi possono trovarsi in 51 minuti di emozioni?

Suoni che si inseguono e si allontanano in ritmi sincopati per creare un fortissimo tappeto musicale, stratificazioni pindariche tese a sostenere uno stuolo di parole che sono un inno alla donna, al femminismo, a un divario imposto dalla società maschilista che la cantautrice demarca e sottolinea in molti fraseggi, con uno spirito forte, critico e di rivalsa verso l'uomo e la società.

*Fetch The Bolt Cutters* di Fiona Apple, è probabilmente il miglior album del 2020 sinora pubblicato.
