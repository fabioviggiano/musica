# Recensione Brunori Sas - Cip!

A proposito di **"Cip!"**, ultimo lavoro discografico di **Brunori Sas**.

Al termine del primo ascolto la sensazione maggiore è stata quella di perplessità e, a distanza di svariati ascolti in contesti diversi, in parte resta quello stato emotivo. È un lavoro certamente intenso e poetico, ma che presenta qualcosa che non è riuscita a farmelo apprezzare come i lavori precedenti dell'artista.

Come per ogni album del cantautore calabrese, alcune strofe sembrano scritte apposta per chi lo ascolta, ma in taluni passaggi la semplicità che lo ha sempre contraddistinto pare sfociare in vette di indubbia scontatezza. La semplicità è un pregio, ma corre sul filo della banalità, e in qualche caso ci cade.

Ciò che invece convince puntualmente è l'ampiezza degli argomenti trattati:
*   la malattia di un parente,
*   l'essere d'improvviso adulti,
*   gli amori infiniti e, di contro, la fine di una storia,
*   l’immigrazione.

Brunori Sas è costantemente in bilico tra esistenzialismo e il mondo che lo circonda, il che è il suo marchio di fabbrica.

Sui singoli brani, c’è una virata di pazzia psichedelica in chiusura a *La canzone che hai scritto tu*, **stra** divertente e convincente. *Al di là dell'amore* è un signor brano pop: due variazioni sul tema in cui si crea un contesto, viene descritto il momento, ci si sposta in un altro luogo e se ne riceve una visione.

Non è il miglior lavoro di Brunori Sas, ma sufficiente...
