# CCCP
#### 01/02/2023
## Astra Kulturhaus, Berlin

A **40 anni dall’esordio**, i **CCCP** tornano ad esibirsi e lo fanno nella città dove tutto ha avuto inizio, con tre date all’**Astra Kulturhaus**, un locale che profuma ancora di DDR, distante poche centinaia di metri da quello che fu il Muro di Berlino.

Solo che siamo in un’altra epoca. Nella stessa area oggi convivono un centro commerciale, un murales brandizzato Adidas, la sede della Universal Music e una stratificazione di simboli che raccontano in modo fin troppo chiaro la scomparsa di quel mondo sovietico e la plastica vittoria del capitalismo.

## Una reunion (non solo) nostalgica

Come spesso accade con le reunion, anche questa ha portato con sé la critica della “ricerca del profitto”, il peccato universale della pecunia – guai a mischiare denaro e cultura. Ma tra i tanti ritorni alle scene a cui abbiamo assistito negli anni, spezzo una lancia a favore di **Ferretti e soci**.

Non so quanto l’operazione fosse studiata a tavolino, ma sicuramente molti elementi hanno contribuito a questo ritorno:  
- la mostra **“Felicitazioni!”** a Reggio Emilia sulla storia del gruppo  
- il documentario **“Kissing Gorbaciov”**, che racconta i CCCP e il viaggio di 8 giorni tra Mosca e Leningrado  
- le ristampe dei dischi e il cofanetto dei 40 anni, *“Fedeli alla Linea: la linea non c’è”*  
- il podcast Rai Play  
- la lunga serie di incontri frontali in cui i quattro hanno raccontato, in ogni forma possibile, gli anni che furono  

Una somma di elementi che ha alimentato la fiamma di chi è cresciuto a pane e CCCP. Anche chi non è mai stato un fan sfegatato, ma semplice fruitore della loro musica, ha percepito nell’aria questo ritorno.

## Ma quindi, il concerto?

In zona **Warschauer Straße** si è parlato italiano per tre giorni. Nel locale gremito si respirava aria da momento storico, complice anche un arredamento sorprendentemente in linea con la band (lampadari che sembrano trafugati da qualche palazzo ministeriale durante la caduta del Muro).

I fan arrivati da tutta Italia hanno avvertito subito che non sarebbe stato un semplice concerto. E così è stato: uno stato di estasi collettiva durato quasi due ore.

## Corpi, memoria, rito

Uno spettacolo che riprende a piene mani i concerti che furono. Le performance di **Fatur** e **Annarella**, così come mi sono state raccontate da chi li aveva visti in un altro decennio, tornano a vivere.  
Corpi diversi, cambiati dal tempo, ma ancora capaci di ipnotizzare la platea. Una marea di persone che ha cantato, ballato, pogato e pianto in un pubblico ludibrio.

Non so quanto siate fan dei CCCP. Per me fu quasi un caso: un CD regalatomi da mio padre per l’Epifania di molti anni fa. Ma domenica ho avuto la netta sensazione di aver preso parte a qualcosa di importante.

Se, come si vocifera, dovessero annunciare un **tour italiano** (in estate, dieci date, tra cui Melpignano e Reggio Emilia), il mio invito è semplice: andateci. Andate a vedere quattro persone ormai adulte, lontane per mille ragioni da quegli anni, ma ancora capaci di divertirsi ed emozionarsi su un palco.

## Il cerchio che si chiude

Uno dei ricordi più forti resta il finale: con la band ormai fuori scena, il pubblico ha iniziato a cantare spontaneamente **“Madre”**.  
Una messa corale, un rito collettivo per suggellare il momento e chiudere il cerchio emotivo.

---

### P.S.
Il giornalista di cui tanto si è parlato è stato sul palco meno di 30 secondi. Ha preso molti fischi (e qualche monetina in volto).  
La mia impressione è che sia stata l’ennesima provocazione della band: il suo peso reale sulla performance è stato quasi inesistente, un momento fuggente che poco aveva a che fare con tutto quello che è stato — e sarà.
