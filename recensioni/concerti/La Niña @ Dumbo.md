# La Niña
#### 4/07/2025
## Dumbo – Barrio, Bologna

Per combattere il caldo afoso di questi giorni, l'associazione **Shape**, già nota per il festival *Gemini*, propone una serata “extra” al Dumbo, portando sul palco del Barrio un’artista d’eccezione: **La Niña**.

Cantautrice, produttrice e performer, La Niña arriva a Bologna per presentare la forza visionaria del suo nuovo lavoro discografico, *Furèsta*. Il titolo è una parola napoletana che significa “selvatico” o “indomabile”: un aggettivo che descrive perfettamente le sonorità del disco, in cui la tradizione popolare si mescola a un taglio moderno capace di attrarre anche chi è più distante dal mondo folkloristico.

*Furèsta* è un viaggio sonoro tra elettronica, canto tradizionale e immaginari futuribili. Attraverso la lingua e l’identità di Napoli, la ricerca artistica de La Niña si muove tra musica, teatro e arti visive, con una scrittura che attinge alla memoria per parlare al presente. Il risultato è un concerto che si trasforma in un rito contemporaneo.

Pubblicato il 21 marzo 2024, *Furèsta* è il secondo album in studio della cantautrice e ha ottenuto un riscontro nazionale immediato e fortissimo. Questo successo la sta portando in un lungo tour estivo in tutta Italia, a cui seguirà un tour invernale che toccherà le principali città europee, come Barcellona, Berlino e Parigi.

Il concerto inizia intorno alle 22:00. Al centro del palco c’è La Niña, pseudonimo di **Carola Moccia**, affiancata da una band di quattro elementi. Musicisti e coristi impeccabili creano un tappeto sonoro che accompagna e impreziosisce la voce principale, lasciando il pubblico impressionato dalla loro bravura.

Tra un brano e l’altro, Carola prende spesso la parola. Uno dei suoi primi gesti è un rito quasi scaramantico che ripete a ogni data: ringraziare il suo fonico. Subito dopo, ringrazia Bologna: se ormai si è perso il conto dei sold out del tour, è proprio qui che è stato annunciato il primo.

Il live è un’alternanza continua tra momenti più ritmati e passaggi più distesi. L’aspettativa, forse, era diversa: un concerto con decisi innesti elettronici, dove le radici musicali del Vesuvio si fondessero con sintetizzatori e drum machine. Questa componente elettronica, però, è assente. Il concerto è invece un’immersione totale nella tradizione campana, un live che attinge a piene mani dal folk napoletano, sia negli strumenti che nelle sonorità. Non è una scelta di passaggio, ma una precisa identità artistica.

La scaletta spazia dai brani originali a omaggi alla tradizione popolare, come *Maruzzella* di Renato Carosone e la struggente *Era de maggio*. Ma è con pezzi come **Salomè** che si scatena l’energia più pura: una danza catartica che coinvolge tutti i presenti, rapiti da sonorità ancestrali in un profondo rito collettivo.

Nonostante la performance sia stata diversa dalle attese, ci ha lasciato accaldati, coinvolti e letteralmente stregati da La Niña. Per chi volesse rivivere la magia, l’appuntamento è già fissato: l’artista tornerà a Bologna, sempre ospite al Dumbo insieme ai ragazzi di Shape, il prossimo **20 novembre**.
