08/07/2025

# Alice Cooper al Sequoie Music Park  
## Il Rito Immortale dell’Horror Rock 
####  08/07/2025**
**Bologna

Nemmeno un violento acquazzone pomeridiano, che per qualche ora ha gettato un’ombra di incertezza sul **Parco delle Caserme Rosse**, è riuscito a fermare il Re dell’horror rock. Dopo un’attesa febbrile, scandita dagli aggiornamenti social, i cancelli del **Sequoie Music Park** si sono aperti su una serata fresca e carica di aspettative. Il pubblico, un’eterogenea folla con una solida maggioranza *over anta*, era pronto a tributare il giusto omaggio a una leggenda vivente.

## L’ingresso del Re

Alle **21:45** il buio cala sul palco. Ai lati si stagliano due imponenti scale da castello medievale, mentre al centro un’enorme prima pagina de *The Italian Gazzette* tuona:

> **“BANNED IN ITALY! ALICE COOPER!”**

Mentre la musica cresce in un’inquietante progressione, figure ammantate da medici della peste si aggirano sulla scena. D’un tratto, una spada squarcia la carta del giornale: è lui, **Alice Cooper**, inconfondibile con il cilindro, il trucco iconico e l’arma bianca ancora in pugno. Inizia lo show.

## Un teatro dell’orrore

Da adolescente avevo sempre sentito parlare degli spettacoli horror di Alice Cooper, ma viverli è un’altra cosa. Bastano pochi minuti per capire che non si tratta solo di un concerto, ma di un’opera teatrale serrata e macabra.  
Ci sono tutti i crismi del grande rock anni ’70/’80 – assoli funambolici, ritmi martellanti e corna al cielo – ma ogni brano è un atto di una precisa sceneggiatura. Cambi d’abito, oggetti di scena e incursioni di attori (membri della sua stessa crew) trasformano il palco in un mattatoio degno del **Grand Guignol**.

## Nessuna tregua

Lo spettacolo non concede tregua. Ogni due o tre canzoni qualcuno irrompe per sconvolgere i piani: una fan ossessiva che pretende una foto, un fotografo troppo invadente. La loro sorte è segnata.  
Alice Cooper, con la freddezza di un consumato assassino, li elimina nei modi più disparati: sgozzati, impalati con un bastone da passeggio che si rivela una lama affilata, poi prontamente trascinati via dai suoi scagnozzi, i medici della peste.

Alice è il protagonista assoluto, un incrocio tra il **Pifferaio Magico** e un sadico direttore d’orchestra. Domina i suoi musicisti, li dirige con gesti imperiali, li spintona per prendersi il centro della scena. Tutto ruota attorno alla sua aura carismatica, supportata da una band di livello stellare:

- **Nita Strauss**, Ryan Roxie, Tommy Henriksen – chitarre  
- **Chuck Garric** – basso  
- **Glen Sobel** – batteria  

## I momenti memorabili

Sulle note di **“Ballad of Dwight Fry”**, una luce illumina Alice imprigionato in una camicia di forza, mentre un’infermiera lo tormenta con un manganello elettrico.  
Durante **“Only Women Bleed”**, trascina in cima a una scala una bambola dalle fattezze di una sposa cadavere, per poi scaraventarla di sotto e dedicarle una danza grottesca fatta di calci e maltrattamenti.

Lo shock raggiunge l’apice con l’ingresso di una sensuale **Maria Antonietta**. Dopo un breve e ambiguo ballo con il sovrano del rock, una ghigliottina viene portata al centro del palco. Senza esitazione, la regina decapita il suo Luigi XVI, esibendone poi la testa mozzata in una macabra danza trionfale.

## Il gran finale

Il set principale si chiude con un’esplosione di anarchia. Durante **“School’s Out”**, enormi palloni colorati vengono lanciati sulla folla e Alice si diverte a bucarli con la spada, liberando una pioggia di coriandoli sul pubblico in delirio.  
Il brano sfocia poi, con un innesto geniale, in **“Another Brick in the Wall”** dei Pink Floyd: migliaia di voci urlano all’unisono *“We don’t need no education”*, unendo due ere e due mondi della ribellione rock.

Ma il rito non è ancora concluso.

## Encore e saluti

Per l’encore, sulle note di **“Feed My Frankenstein”**, fa la sua comparsa un gigantesco Alice Cooper mostruoso, sulla scia dell’Eddie degli Iron Maiden, che domina il palco per l’ultimo assalto sonoro.

È impressionante notare come, per quasi tutto lo spettacolo, Alice Cooper abbia vestito i panni dell’attore, del burattinaio silenzioso che non rivolge mai una parola diretta al pubblico. Solo alla fine, dopo l’ultima nota, rompe il silenzio per presentare la band e congedarsi con il suo augurio più sinistro e appropriato:

> *“Che tutti i vostri sogni possano diventare i vostri peggiori incubi.”*

In quel momento la memoria corre all’adolescenza, ai lettori MP3 da 512 MB e al download selvaggio. Tra Nirvana e Guns N’ Roses, Alice Cooper c’era sempre. Quello che credevamo un ricordo sbiadito si è rivelato un patrimonio sonoro ancora inciso nella nostra mente.  
Alice Cooper non ha offerto solo un concerto: ha celebrato un **rito immortale**, dove musica, teatro e shock si fondono alla perfezione.

---

## Scaletta

- Lock Me Up *(Intro)*  
- Welcome to the Show  
- No More Mr. Nice Guy  
- I’m Eighteen  
- Under My Wheels  
- Bed of Nails  
- Billion Dollar Babies  
- Hey Stoopid  
- Go to Hell  
- Poison  
- *The Black Widow* *(video – da* Alice Cooper: The Nightmare*)*  
- Guitar Solo – **Nita Strauss**  
- Black Widow Jam  
- Ballad of Dwight Fry  
- Killer *(band only)*  
- I Love the Dead *(band only)*  
- School’s Out *(con frammenti di “Another Brick in the Wall” e presentazione della band)*  

**Encore**
- Feed My Frankenstein
