# C’Mon Tigre
#### 01/01/1990
## Locomotiv Club, Bologna

Nel 2006, l'**UNESCO** ha insignito Bologna del riconoscimento **“Città creativa della musica”**. Le ragioni sono sia storiche, grazie alla sua ricca e vasta tradizione musicale, sia legate al presente: tra i portici della città si celano un’infinità di artisti più o meno noti e una scena musicale in continua fibrillazione.

Questo weekend, come spesso accade, l’imbarazzo della scelta regnava sovrano: nel raggio di pochi chilometri risultavano all'appello una decina di concerti nei diversi locali del capoluogo.  

La scelta su come trascorrere la serata era però già fatta da tempo; la rassegna **Express Festival** aveva in cartellone per questo sabato sera l'esibizione dei **C’Mon Tigre**, un collettivo di musicisti da più parti del mondo guidato da un duo italiano fondatore del progetto, una band eclettica che mescola sonorità afro e psichedelia.

---

## Location e atmosfera

L'evento si è svolto presso il **Locomotiv Club**, locale a poche centinaia di metri dalla Stazione Centrale, all’interno del parco del **Dopolavoro Ferroviario**, un’area verde recentemente rimessa a nuovo. Lo spazio offre luoghi di svago che spaziano dallo sport a un centro culturale, sino alla sala concerti.

---

## L’inizio del concerto

Il segnale di inizio concerto è stato l’ingresso in scena del **sassofonista**. Con la prima nota ha interrotto il vociare dei presenti in attesa; l'incalzante suono, nota dopo nota, ha catturato anche gli spettatori più distratti, fermi a fumare o al bancone del bar.

Al suono del sax si sono via via affiancati fiati, percussioni, strumenti a corde e voci. Nel loro amalgamarsi hanno intrecciato melodie che evocano luoghi lontani, in un viaggio sonoro dove non è mai stata davvero importante la destinazione. I corpi hanno preso ritmo nel rito collettivo dei **C’Mon Tigre**, tra continui crescendo ed esplosioni dei singoli elementi.

---

## Il collettivo e il suono

Sei musicisti e molteplici strumenti hanno creato un **tappeto musicale** capace di sprigionare un flusso emotivo caldo, un vero abbraccio sonoro e visivo.  

Torri di luci hanno giocato brano dopo brano con effetti ottici: dal buio sprazzi improvvisi di luce, ombre e bagliori si alternavano a colori accesi, dando raramente il tempo di focalizzare lo sguardo su un singolo elemento, sottolineando così l’**ampiezza del progetto e del suono**.

Il collettivo suona come una band che attraversa **Nord Africa, Europa e America Occidentale**, guardando sempre verso nuovi lidi e direzioni. Un’esperienza emotiva che ci ha portato oltre gli spazi del Dopolavoro Ferroviario, verso un mondo onirico fatto di **unione e non divisione**.
