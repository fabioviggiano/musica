# Gogol Bordello + Split Dogs
#### 4/10/2025
## Estragon Club, Bologna

Dopo un’estate che ha visto l’**Estragon Club** dislocare i suoi eventi tra il *Di Mondi Festival* in Piazza Lucio Dalla e il *Botanique* ai Giardini Filippo Re, siamo tornati ieri sera, **4 ottobre**, nella sua storica sede a fianco dell’**Arena Parco Nord**.

La pedalata in bici verso il locale è stata un freddo battesimo autunnale, presagio di pioggia e del primo vero freddo umido. Nonostante il clima esterno, l’ingresso all’Estragon ha rivelato un’atmosfera vibrante e un calore inaspettato. Tra il pubblico già numeroso si percepiva non solo l’eccitazione per i leggendari **Gogol Bordello**, ma anche un forte senso di festa e condivisione, tra volti conosciuti e accenti che tradivano viaggi da diverse regioni.

## Split Dogs – l’apertura perfetta

Il difficile compito di scaldare la platea è spettato agli **Split Dogs**. Nome già incrociato in qualche playlist, dal vivo hanno acceso subito una lampadina: *“Ma io li conosco… e sono fighi!”*.

La band britannica ha dimostrato perché sia considerata una delle realtà più promettenti della scena **post-punk**, dichiarando senza mezzi termini le proprie intenzioni già dal titolo dell’ultimo album: *“HERE TO DESTROY”*.

Fin dalle prime note, nel locale già affollato, gli Split Dogs sprigionano un’attitudine da veri **rock’n’rollers**. Il suono è potente, incalzante, diretto. La frontwoman, autentico animale da palcoscenico dal look distintivo, catalizza l’attenzione con un’energia carichissima, perfetto equilibrio tra post-punk e rock and roll.

Chitarre distorte e ritmiche serrate richiamano il punk più recente, ma con una **cattiveria anni ’70 riletta in chiave moderna**. Brani come *“Gutterball”* e *“Punch Drunk”* (dall’album del 2023) risuonano con forza, consolidando la reputazione della band come puro **british rock’n’roll**.

Una performance veloce, diretta, che conquista la platea e lascia un’approvazione unanime. Gli Split Dogs non sono una semplice band d’apertura: sono una realtà da tenere d’occhio.

### Scaletta – Split Dogs

- Stay Tuned  
- Gutter Ball  
- Animal  
- Be a Sport  
- Prison Bitch  
- Precious Stones  
- Shake Some Action  
- Monster Truck  
- Meg  
- All In  
- And What  
- Tear Down  
- Punch  

## Gogol Bordello – Gypsy punk senza tempo

Verso le **22:20**, il palco dell’Estragon accoglie finalmente i **Gogol Bordello**. Per chi, come me, li aveva incrociati molti anni fa – in un festival belga nel lontano 2007 o 2008, quando ogni scoperta musicale era pura magia – questo concerto è stato come riaprire uno scrigno di ricordi.

La band, celebre per il suo **gypsy punk** che fonde reggae, punk, hip hop e musica tradizionale ucraina, si presenta con qualche cambiamento di formazione. La sorpresa più evidente è **Eugene Hütz** senza i suoi iconici baffoni, con un volto insolitamente “pulito”. Per un attimo il dubbio di un sosia affiora, ma bastano pochi secondi: i movimenti frenetici, il modo di ballare e di comandare il palco spazzano via ogni incertezza. È lui, senza dubbio.

Sul palco i Gogol Bordello sono ciò che hanno sempre promesso di essere: **animali da palcoscenico**. Uno show frenetico, teatrale, in cui violini e fisarmoniche danzano sopra le chitarre, tessendo un suono incalzante e inconfondibile. Una dichiarazione d’amore totale per la musica, dal folk alla techno, con forti venature reggae che emergono continuamente.

La performance è una costante esplosione di energia, arricchita da coreografie spontanee e dall’estro di Eugene, supportato anche dalle due percussioniste che aggiungono una forte componente visiva allo spettacolo.

## Classici, rivelazioni e delirio collettivo

Anche quando i brani sono meno noti, il concerto non perde mai intensità. I **classiconi** arrivano presto – *Immigrant Punk*, *Wonderlust King*, *My Companjera* – e incendiano immediatamente pubblico e memoria.

Un momento curioso e rivelatore arriva con un brano scandito dal ritornello *“Fujakka, Fujakka”*, la cui dinamica richiama in modo sorprendente *“Cerco Tiempo”* dei **99 Posse**, aprendo un piccolo viaggio musicale e culturale (se qualcuno ha info precise sul legame, mi scriva).

Il concerto, iniziato intorno alle 22:20, si spinge ben oltre la mezzanotte in un crescendo continuo fatto di assoli di violino, chitarra e movimento incessante. Una follia controllata, travolgente, collettiva.

Il finale del set principale esplode con **“Santa Marinella”**, trionfo di una volgarità ribelle e nomade che incarna perfettamente l’anima della band e del suo leader, con riferimenti diretti alle esperienze nei campi profughi.

## Encore e saluti

L’encore regala un momento più intimo ma non meno potente: Eugene resta sul palco da solo, tra chitarra e fisarmonica, concedendosi anche un sorso d’alcol. Un epilogo perfetto per una serata che ha celebrato il **gypsy punk** nella sua forma più pura e vitale.

### Scaletta – Gogol Bordello *(da verificare)*

- Sacred Darling  
- I Would Never Wanna Be Young Again  
- Not a Crime  
- Immigrant Punk  
- Wonderlust King  
- My Companjera  
- Fire on Ice Floe  
- From Boyarka to Boyaca *(Puzzled Panther cover)*  
- Immigraniada (We Comin’ Rougher)  
- We Mean It Man  
- Mishto!  
- Start Wearing Purple  
- I Don’t Have Time for Idiots  
- Pala Tute  
- Crayons  
- Think Locally, Fuck Globally  
- Solidarity *(Angelic Upstarts cover)*  

**Encore**
- Alcohol  
- Undestructable
