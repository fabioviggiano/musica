# Dada’ 'Core in fabula'
## 04/12/2025
## Locomotiv Club, Bologna

**DADA’**, nome d’arte di **Gaia Eleonora Cipollaro**, è una cantautrice italiana che ha saputo costruire un’identità artistica unica, fondendo la tradizione musicale napoletana con l’elettronica e la world music. Nota al grande pubblico per la sua partecipazione a **X Factor 2022** nella squadra di **Fedez**, ieri sera ha portato il suo personale universo sonoro sul palco del **Locomotiv Club di Bologna**.

Dada’ fa il suo ingresso vestita da regina – o forse da principessa – indossando l’abito rosso che domina la copertina del suo album *Core in fabula*. Non è solo il vestito a parlare, ma anche le sue parole: l’artista anticipa un viaggio tra le fiabe del Sud Italia, sia quelle tramandate che quelle inventate da lei. Il suo obiettivo è sfatare il mito che le fiabe siano solo “cose per bambini”, dimostrandone la profondità simbolica ed emotiva.

## L’inizio del racconto

La serata si apre con il brano **“Serpa”**. Subito dopo, un piccolo disguido tecnico interrompe brevemente la magia – ironicamente attribuito da Dada’ alla “colpa dei serpenti” – ma il concerto riprende presto il suo ritmo.  
Lo spettacolo segue una struttura precisa: introduzione alla fiaba seguita dalla canzone, il tutto arricchito dall’ironia della cantante e dalla sua costante interazione con il pubblico.

## Fiabe, animali e femminismo

I brani, quasi tutti intitolati ad animali declinati al femminile, compongono un vero e proprio **manifesto femminista** che intreccia musica popolare e sperimentazione.  
Sull’uso della lingua napoletana, però, l’artista appare talvolta troppo insistente nel voler ribadire, spiegare e tradurre ogni termine, quasi ci trovassimo in un altro stato: un eccesso di didascalismo che può risultare pesante per chi, come me, è cresciuto in Campania e conosce bene l’orgoglio viscerale per la propria terra.

## Riti, personaggi e sonorità

Tra i racconti spicca quello del rito della **Votaseggia**, antica tradizione tra Campania e Basilicata legata all’innamoramento.  
Si passa poi a **“Chill”**, la storia di un verme che indispettì marito e moglie, che danza tra sonorità dub e djembe, fino alla litania *“Ole ole”* del brano **“Povere”**, una fiaba in cui è un morto a piangere la propria dipartita.

La narrazione prosegue tra oggetti di scena, come uno sgabello, e figure caratteristiche: ecco la storia di **Leonilda**, vecchietta dei bassi napoletani con i calzini di lana penzolanti. È il preludio a una canzone romanzata sulla **Capera**, la parrucchiera dell’epoca che entrava nelle case e “si faceva i fatti di tutti”, incarnazione degli inciuci di paese.

## Un palco condiviso

Sul palco è uno spettacolo a due. Sebbene l’attenzione cada inevitabilmente su Dada’, è lei stessa a spezzare il focus sulla sua figura per complimentarsi con **Pasquale**, il batterista che l’accompagna magistralmente.  
Tra un brano e l’altro c’è spazio per la leggerezza: Dada’ ammette di “arrivare dall’Ottocento”, ma scherzandoci su ricorda che “lei si lava, eh!”.

## Il finale

Verso il finale, le tematiche si fanno più intense. Arriva la canzone sull’invidia, che ritrae una donna mentre osserva altre donne – persino suore con il rosario tra i seni – lanciando una rivalsa femminile potente:

> *“Voi odorerete di Dio, ma io di rose.”*

Il concerto si avvia alla conclusione tra i ritmi della **tammorra** e brani evocativi come **“La luna e i due fratelli”**, **“Igor”**, **“Le janare”** e **“Odilia”**, la toccante storia della burattina (la *“bruttina”*) creata e amata da **Pietro Calafiore**.
