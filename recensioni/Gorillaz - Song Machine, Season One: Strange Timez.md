# Recensione Gorillaz - Song Machine, Season One: Strange Timez

Che siano tempi strani ne siamo ormai consapevoli tutti, e in questo anno difficilmente dimenticabile, **Damon Albarn** e soci decidono di mettere un sigillo musicale con la loro *Song Machine (Strange Timez)*: 17 brani per circa un'ora di ascolto, in collaborazione con le personalità più variegate del panorama musicale internazionale.

Diverse tracce di questo disco sono state periodicamente anticipate attraverso video musicali in cui i membri virtuali continuavano una storia lunga quasi un ventennio, talvolta interagendo con i musicisti reali in un connubio animato/reale (tra i migliori...).

Il mio maggiore timore in questo “bombardamento” di singoli è sempre stato la pubblicazione di un album che li contenesse, rischiando di apparire confuso vista la differenza tra le singole tracce. Eppure, con i giusti innesti, si è trasformato in un viaggio a tappe che percorre diverse sonorità, senza perdere l'impronta Gorillaz. I brani sono spesso a favore del singolo ospite, enfatizzandone particolarità e musicalità, con la sola differenza che molti brani si conoscevano già.

In una pletora così vasta di ospiti, qualche nome per evidenti ragioni di fama salta all’occhio più degli altri. Abbiamo **Robert Smith** ad aprire le danze, che canta il ritornello in cui ci ricorda proprio di come siano tempi strani da vivere. Ad affiancarlo, nelle strofe, c'è il buon Damon che descrive panorami di questo viaggio con una voce filtrata da tonalità metalliche, come uno speaker radiofonico che vuole accompagnarti.

Come si anticipava, per ogni traccia c'è almeno un ospite: dalla scena più *underground* ai *big*, passando per le novità degli ultimi anni. Il solo elenco sembra la locandina di un festival: **Elton John**, **JPEG MAFIA**, **slowthai**, **Peter Hook** (bassista dei Joy Division), **Fatoumata Diawara**, **St Vincent**, **Beck**. Se poi, davvero fosse un festival, io ci andrei di corsa.

È un album scorrevole, con qualche lieve inciampo (*Friday 13th*, ad esempio, brano scialbo a mio parere), ma l'ora passa volentieri e si percepisce un ritorno della band agli album migliori.
